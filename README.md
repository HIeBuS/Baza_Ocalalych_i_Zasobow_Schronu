Po globalnej katastrofie Ziemia stała się miejscem nieprzyjaznym dla życia. Skażone tereny, burze pyłowe, niekontrolowane wyładowania atmosferyczne i agresywna fauna zmusiły ludzi do ukrycia się w podziemnych kompleksach. Jednym z nich jest Schron 17, w którym przetrwanie zależy nie tylko od zapasów, lecz także od odpowiednich kompetencji i zdrowia zamieszkujących go osób.

Twoim zadaniem jest stworzenie programu umożliwiającego zarządzanie danymi o ocalałych oraz zasobach ludzkich schronu: ich rejestracją, wyszukiwaniem, modyfikacją, sortowaniem, usuwaniem oraz zapisem/odczytem z pliku. System pozwala nadzorcy schronu planować wyprawy, kontrolować dostępność specjalistów oraz monitorować kondycję mieszkańców, co jest kluczowe dla przetrwania w nieprzyjaznym świecie.

Każdy ocalały posiada minimalny (może być rozszerzony) zestaw cech, które muszą zostać zapisane w systemie:

imię ocalałego - unikalna nazwa wpisu, o maksymalnej długości 100 znaków. Jest to główny identyfikator osoby i nie może być zmieniany po dodaniu do rejestru;
umiejętność specjalistyczna - główna kompetencja ocalałego, np. medyk, inżynier, zwiadowca, technik, biolog, mechanik. Może to być pole tekstowe lub typ wyliczeniowy;
ilość racji - liczba określająca przydzielone ocalałemu racje żywności lub wody; wartość ta pomaga planować podziały zasobów;
stan zdrowia - liczba opisująca kondycję ocalałego (np. w skali 0–100). Niskie wartości oznaczają chorobę, osłabienie lub obrażenia wymagające opieki medycznej;
poziom zagrożenia - wartość liczbowa określająca, jak ryzykowna byłaby misja wykonywana przez daną osobę (np. 0-10). Wysokie wartości oznaczają skłonność do impulsywnych działań, choroby psychiczne lub inne czynniki ryzyka;
status ocalałego - opis aktualnego stanu, np.: aktywny, chory, ranny, poza schronem, zaginiony. Może to być pole tekstowe lub typ wyliczeniowy. Osoba aktualnie przebywająca w terenie (poza schronem) nie może zostać usunięta z ewidencji, dopóki nie powróci lub nie zostanie uznana za zaginioną. Program powinien odmówić takiego usunięcia i zwrócić stosowny komunikat.
